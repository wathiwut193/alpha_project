ลวง 2 ด.ญ.ข่มขืนบนรถตู้รับส่งนักเรียน โชเฟอร์หื่นใช้เกมมือถือล่อหลอก
โดย ไทยรัฐออนไลน์29 พ.ย. 2561 20:27 น.
Share:
ลวงขืนใจ 2 ด.ญ.บนรถตู้รับส่งนักเรียน ตร.บุกรวบแล้วโชเฟอร์หื่นวัย 29 แฉทำมาแล้วหลายครั้ง ใช้วิธีหลอกล่อด้วยการให้ขนม ยื่นมือถือให้เล่นเกม "ปวีณา" พาเหยื่อเข้าให้ปากคำเพิ่มเติม


เมื่อวันที่ 29 พ.ย.61 ผู้สื่อข่าวรายงานว่า นางปวีณา หงสกุล ประธานมูลนิธิปวีณาเพื่อเด็กและสตรี พาเด็กหญิงอายุ 12 ปี และ 14 ปี เข้าให้ปากคำเพิ่มเติมกับ พ.ต.อ.วราวัชร์ ธรรมสโรช ผกก.สน.ราษฎร์บูรณะ หลังถูกนายณัฐวุฒิ จำเริญ อายุ 29 ปี ซึ่งเป็นคนขับรถตู้รับ-ส่งนักเรียน กระทำอนาจารและข่มขืนกระทำชำเราบนรถ ระหว่างพาไปส่งที่โรงเรียน และช่วงรับกลับหลังเลิกเรียน

ด้าน นางปวีณา ระบุว่า จากการสอบถามเด็กหญิงผู้เสียหายทั้ง 2 คน เล่าให้ฟังว่า มักจะถูกนายณัฐวุฒิ ลวนลาม และกระทำอนาจาร บนรถตู้รับ-ส่งนักเรียน มาแล้วหลายครั้ง โดยนายณัฐวุฒิ จะใช้วิธีหลอกล่อด้วยการให้ขนมและให้เล่นเกมในโทรศัพท์มือถือ รวมถึงชักชวนเด็กหญิง 2 คนไปเล่นเกม โดยจะนัดให้ไปเจอที่สวนหย่อมของหมู่บ้าน ก่อนลงมือกระทำชำเรา

ซึ่งนอกจากคำให้การของเด็กหญิงทั้ง 2 คนแล้ว นางปวีณา ระบุว่า ยังมีหลักฐานทางนิติวิทยาศาสตร์ คือผลตรวจร่างกายของผู้เสียหายทั้ง 2 คนที่จะช่วยยืนยันเอาผิดกับนายณัฐวุฒิ ได้ เพราะผลการตรวจพบมีร่องรอยถูกข่มขืนและกระทำอนาจาร

พ.ต.อ.วราวัชร์ เปิดเผยว่า ชุดสืบสวนสามารถจับกุมตัว นายณัฐวุฒิ เมื่อวันที่ 28 พฤศจิกายนที่ผ่านมา และยังอยู่ระหว่างสอบปากคำเพิ่มเติม เนื่องจากผู้ต้องหายังให้การปฏิเสธ แต่ในทางคดีมั่นใจว่าจะสามารถเอาผิดกับผู้ต้องหาได้ เพราะมีทั้งพยานบุคคลและหลักฐานทางนิติวิทยาศาสตร์ ชัดเจน เบื้องต้นแจ้งข้อหา กระทำอนาจาร และข่มขืนกระทำชำเราแก่เด็กอายุต่ำกว่า 13 ปี และไม่เกิน 15 ปี.