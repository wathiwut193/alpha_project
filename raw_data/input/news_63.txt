ผบ.ตร. สั่งเร่งจับมือปืนยิงว่าที่ผู้สมัครส.ส.มุกดาหาร
“บิ๊กแป๊ะ”สั่งเร่งจับมือปืนบุกยิง ว่าที่ผู้สมัครส.ส.มุกดาหาร คาดปมขัดแย้งส่วนตัว ชนวนสังหารโหด
อาทิตย์ที่ 30 ธันวาคม 2561 เวลา 12.50 น.

เมื่อวันที่ 30 ธ.ค. ที่สำนักงานตำรวจแห่งชาติ (ตร.) พ.ต.อ.กฤษณะ พัฒนเจริญ รองโฆษก ตร. กล่าวถึงกรณีนายพร้าว บับพาน อายุ 55 ปี แกนนำสมัชชาคนจน ซึ่งเป็นว่าที่ผู้สมัครสมาชิกสภาผู้แทนราษฎร (ส.ส.) เขต 2 จ.มุกดาหาร พรรคทางเลือกใหม่ ถูกคนร้ายใช้อาวุธปืนยิงเสียชีวิต ในเขตพื้นที่ สภ.เมืองมุกดาหาร  ว่า คดีนี้อยู่ระหว่าง สืบสวนสอบสวน โดยมูลเหตุจูงใจในการก่อเหตุในครั้งนี้สันนิษฐานว่าเกิดจากเหตุความขัดแย้งส่วนตัว แต่ยังไม่ตัดประเด็นอื่นทิ้งไป โดยพนักงานสอบสวนสอบปากคำพยานไปแล้วจำนวนหนึ่ง ทั้งนี้ยังคงต้องให้เวลาเจ้าหน้าที่ตำรวจในการสืบสวนจับกุมผู้กระทำความผิดมาดำเนินคดีตามกฎหมาย
       
รองโฆษก ตร. กล่าวต่อว่า ทางพล.ต.อ.จักรทิพย์ ชัยจินดา ผบ.ตร. ได้สั่งการให้เร่งจับกุมคนร้ายที่ก่อเหตุมาดำเนินคดีตามกฎหมายให้ได้โดยเร็ว เพราะถือเป็นคดีอุกฉกรรจ์สะเทือนขวัญ สร้างความตื่นตระหนกให้แก่พี่น้องประชาชน พร้อมกันนี้ได้กำชับผู้บังคับบัญชาทุกพื้นที่ ให้กำหนดมาตรการป้องกันเหตุ เพื่อป้องกันมิให้เกิดเหตุร้ายขึ้นอีก โดยหากเกิดเหตุต้องติดตามจับกุมผู้กระทำความผิดได้โดยเร็ว ทั้งนี้พนักงานสอบสวนต้องดำเนินการรวบรวมพยานหลักฐาน ด้วยความรอบครอบ รวดเร็ว เป็นธรรม อาศัยพยานหลักฐานทางนิติวิทยาศาสตร์และพยานหลักฐานที่เชื่อมโยงกับผู้ที่ก่อเหตุเป็นสำคัญ เพื่อสร้างความเชื่อมั่นให้กับพี่น้องประชาชน.... อ่านต่อที่ : https://www.dailynews.co.th/crime/685245