ผบช.ภ.2 เผยจ่อสเกตช์ภาพคนร้ายชิงทอง 53 บาท เร่งดูวงจรปิดตามล่าตัว
โดย ไทยรัฐออนไลน์11 ธ.ค. 2561 15:03 น.
Share:
คืบหน้าคดีโจรบุกเดี่ยวจี้ชิงทอง 53 บาท ภายในห้างโฮมโปร บิ๊กซี ชลบุรี คนร้ายไม่น่าเป็นมืออาชีพ เตรียมนำภาพสเกตช์มาเทียบกับภาพกล้องวงจรปิด พร้อมขอให้ประชาชนแจ้งเบาะแส มีรางวัลให้...

จากเหตุเมื่อวันที่ 10 ธันวาคม 2561 กล้องวงจรปิดของร้านทอง เยาวราชกรุงเทพ สาขาชลบุรี บนชั้น 2 ของห้างสรรพสินค้าบิ๊กซี โฮมโปร สาขาชลบุรี หมู่ 3 ตำบลห้วยกะปิ อำเภอเมือง จังหวัดชลบุรี เห็นภาพคนร้ายเดินมาด้วยความเร็วแล้วมือขวาที่ถืออาวุธปืนตบไปที่ศีรษะนายธวัชชัย แก้ววงษา อายุ 21 ปี พนักงานขายชายที่นั่งอยู่ด้านหน้าร้านอย่างแรง แล้วกระโดดข้ามตู้โชว์ทองด้านหน้ามาใช้ด้ามปืนทุบตู้โชว์ทองคำด้านหลังแตก 2 กระบะ ใช้มือกวาดสร้อยคอทองคำ รวมน้ำหนัก 53 บาท เป็นมูลค่าประมาณ 1,060,000 บาท หลังจากนั้นกระโดดข้ามตู้โชว์ด้านหน้าวิ่งหลบหนีลงมาชั้นล่าง ออกทางประตูขึ้นรถจักรยานยนต์ ยี่ห้อฮอนด้า สกู๊ปปี้ไอ สีขาวแดง ไม่ทราบหมายเลขทะเบียน หลบหนีออกไปทางถนนสุขุมวิท
 
ความคืบหน้าล่าสุด เมื่อเวลา 10.30.น.วันที่ 11 ธ.ค.2561 พล.ต.ท.จิตติ รอดบางยาง ผบช.ภ.2 เปิดเผยว่า จำนวนทองรูปพรรณที่คนร้ายจี้ได้ไปนั้น ล่าสุดทราบจากทางเจ้าของร้านว่า คนร้ายได้ทองไปรวมทั้งสิ้นหนัก 53 บาท มูลค่าประมาณ 1,060,000 ล้านบาท ขณะนี้ ได้ตั้งชุดติดตามจับกุมคนร้ายขึ้นมา 3 ชุด โดยให้ชุดสืบสวน ภ.จว.ชลบุรี รับผิดชอบตรวจสอบกล้องวงจรปิดภายในห้างสรรพสินค้าบิ๊กซี และเส้นทางที่คนร้ายหลบหนี ชุดสืบสวนภาค 2 เน้นให้ดำเนินการสอบสวนปากคำพยานที่เห็นเหตุการณ์ และชุดกองพิสูจน์หลักฐานให้ดำเนินการตรวจสอบลายนิ้วมือ และสิ่งเทียมอาวุธปืนที่คนร้ายใช้ก่อเหตุ และซองปืนที่คนร้ายทำหล่นไว้ โดยทั้งหมดให้ร่วมกับชุดสืบสวน สภ.เสม็ด เจ้าของท้องที่เกิดเหตุ นอกจากนี้ยังให้ทำการสเกตช์ภาพรูปพรรณใบหน้าคนร้าย เพื่อใช้เปรียบเทียบกับภาพวงจรปิดเพื่อออกหมายจับต่อไป
 
"ส่วนการก่อเหตุของคนร้ายในครั้งนี้คิดว่าไม่ใช่มืออาชีพ เพราะต้องการทองเพียงบางส่วนเท่านั้น ไม่ต้องการจำนวนมากทั้งๆที่มีโอกาส และน่าจะเป็นคนในพื้นที่ ส่วนกรณีที่มีการปล้นร้านทอง ”ห้างตำหนักทอง 5” ซึ่งตั้งอยู่ภายในห้างสรรพสินค้าเทสโก้ โลตัส สาขาชลบุรี หมู่ 1 ต.เสม็ด อ.เมืองชลบุรี เหตุเกิดเมื่อเดือน พ.ย.2560 โดยคนร้ายจำนวน 3 คน ได้ทองรูปพรรณไป 607 บาท มูลค่ากว่า 15 ล้าน นั้น คิดว่าคนร้ายรายนี้ไม่น่าจะเป็นชุดเดียวกัน และขอเวลา 2- 3 วัน อาจจะได้ได้ข่าวดี และที่รู้ว่าคนร้ายใช้สิ่งเทียมอาวุธปืนเพราะคนร้ายทำซองและแม็กกาซีนปืนหล่นไว้ ในเบื้องต้นจะไม่ออกหมายจับตามภาพ แต่จะรอให้ได้ข้อมูลที่ชัดเจนก่อน ส่วนพลเมืองดีต้องการแจ้งเบาะแสของคนร้ายสามารถแจ้งได้ที่ ศูนย์วิทยุ 191 โดยจะปิดไว้เป็นความลับและจะมีรางวัลนำจับให้ด้วย"  ผบช.ภ.2 กล่าว.