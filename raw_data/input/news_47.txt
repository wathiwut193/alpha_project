รวบ ‘เจ๊ตุ๊ก’ย่านคลองหลวง แม่ค้ายาบ้า พร้อมของกลางกว่า 200 เม็ด
Home / ข่าวทั่วไป / รวบ ‘เจ๊ตุ๊ก’ย่านคลองหลวง แม่ค้ายาบ้า พร้อมของกลางกว่า 200 เม็ด
ร รุ้ง ร รุ้ง  29 พ.ย. 2018	 8,238

แชร์
ฝ่ายปกครองอำเภอคลองหลวงสนธิกำลังปปส. จับ ‘เจ๊ตุ๊ก แก้วนิมิตร’ พร้อมของกลางยาบ้ากว่า 200 เม็ด
วานนี้(28 พ.ย.) เมื่อเวลา 20.00 น. นายนิติชัย วิริยานนท์ นายอำเภอคลองหลวง, นายสงวนศักดิ์ ศรีวัฒนพงศ์ ผชช.ปปส.ภ.1 รรท.ผอ.ปปส.ภ.1 ว่าที่ร้อยตรีพิชญะ เพียราช ปลัดอำเภอหัวหน้าฝ่ายความมั่นคงอำเภอคลองหลวง กำลังเจ้าหน้าที่ ปปส. ฝ่ายปกครอง อาสารวมกว่า 30 นาย ร่วมกันจับกุมตัวนางสาววีณา มงคลเกิด หรือตุ๊ก อายุ 32 ปี พร้อมด้วยของกลางยาไอซ์ 3.45 กรัม ยาบ้า 235 เม็ด ซึ่งบรรจุอยู่ภายในกระเป๋าสะพายข้าง โดยจับกุมได้ที่ท้ายซอยคลองหลวง 48 ชุมชนแก้วนิมิต หมู่ที่ 4 ต.คลองหนึ่ง อ.คลองหลวง จ.ปทุมธานี ขณะเจ้าหน้าที่ออกลาดตระเวนรักษาความสงบเรียบร้อยในพื้นที่

นายนิติชัย วิริยานนท์ นายอำเภอคลองหลวง เปิดเผยว่า การจับกุมครั้งนี้เจ้าหน้าที่ฝ่ายปกครองได้รับการร้องเรียนจากประชาชนว่าที่ชุมชนท้ายซอยคลองหลวง 48 ชุมชนแก้วนิมิต หมู่ที่ 4 ต.คลองหนึ่ง อ.คลองหลวง จ.ปทุมธานี มีการลักลอบจำหน่ายยาเสพติดจึงประสานเจ้าหน้าที่ปปส.เพื่อวางแผนและสนธิกำลังเข้าทำการออกกดดันตรวจค้น

กระทั่งนางสาววีณา มงคลเกิด หรือตุ๊ก ผู้ต้องหาเดินผ่านมาในเส้นทางพอดีท่าทีต้องสงสัย จึงขอทำการตรวจค้นจนพบยาเสพติดดังกล่าวในกระเป๋าสะพาย รวมทั้งการปิดล้อมยังสามารถจับกุมผู้เสพยาเสพติดได้อีกจำนวน 12 ราย ในจำนวนนี้มีเยาวชนชายอายุ 16 ปี 1 คน พร้อมตรวจยึดอุปกรณ์การเสพยาเสพติด จึงนำตัวมาทำการสอบสวน เพื่อขยายผลและส่งดำเนินคดีกับพนักงานสอบสวนสภ.คลองหลวง



ทั้งนี้ ฝ่ายปกครองยังคงดำเนินการจับกุมแหล่งอบายมุข ผู้ค้ายาเสพติดและสิ่งของผิดกฏหมายอย่างต่อเนื่อง หากประชาชนมีเบาะแสสามารถแจ้งมาได้ที่ศูนย์ดำรงธรรมอำเภอคลองหลวง

นางสาววีณา มงคลเกิด หรือตุ๊ก เปิดเผยว่า ตนได้รับยาบ้ามาจากผู้หญิงคนหนึ่งชื่อเก๋ บริเวณสถานีรถไฟในเขต จ.พระนครศรีอยุธยา ในราคาเม็ดละ 25 บาท เพื่อนำมาจำหน่ายในราคาเม็ดละ 35 บาท นำเงินที่ขายได้ไปใช้จ่าย กระทั่งมาถูกเจ้าหน้าที่จับกุมตัว ที่ผ่านมาเคยถูกจับกุมคดียาเสพติดมาแล้ว 3 ครั้ง