ด่วน! จับ ‘ใบเตย เพลงที่มีงูออกมา’ ขายยาไอซ์-ยาบ้า ยึดของกลางกว่า 10 ล้าน!

เมื่อเวลา 13.30 น. วันที่ 10 ม.ค. ที่กองบัญชาการตำรวจนครบาล (บช.น.) พล.ต.ต.ดาวลอย เหมือนเดช รอง ผบช.น. พล.ต.ต.คัชชา ธาตุศาสตร์ รอง ผบช.น. พล.ต.ต.เสนิต สำราญสำรวจกิจ ผบก.น.1 พ.ต.อ.นครินทร์ สุคนธวิท รอง ผบก.น.1 นายบัณฑิต ลีลาพตะ ผอ.สำนักบังคับใช้กฎหมาย ปปส.กทม. พ.ต.อ.ชัยพล กุลเอก ผกก.สส.บก.น.1 พ.ต.ท.คุณประโยชน์ อารีย์รัตนะนคร สว.กก.สส.บก.น.1 และเจ้าหน้าที่ กก.สส.บก.น.1

ร่วมกันแถลงข่าวจับกุม 1.นายธนัท หรือหก เชียงวันนา อายุ 23 ปี 2.นายสุชาติ นิลทอง อายุ 40 ปี 3.นายพรชัย คุ้มครอง อายุ 39 ปี และ 4.น.ส.สุพัตรา หรือใบเตย บัวแก้ว (แฟนนายพรชัย) อายุ 21 ปี พร้อมของกลางยาไอซ์ หนักประมาณ 8 กิโลกรัม ยาบ้า 6,000 เม็ด เคตามีน 3.8 กรัม และทรัพย์สินรวม 69 รายการ อาทิ รถยนต์ฮอนด้า รุ่น Freed รถยนต์บีเอ็มดับเบิ้ลยู รุ่น X3 รถยนต์โตโยต้า รุ่นวีออส แหวนเพชร สร้อยคอทองคำ รองเท้ายี่ห้อดัง ตู้เซฟ กระเป๋าถือแบรนด์ดัง ฯลฯ รวมมูลค่ากว่า 10 ล้านบาท

สืบเนื่องจากเจ้าหน้าที่ตำรวจได้รับแจ้งจากสายลับว่า บริเวณซอยรามอินทรา 117 แขวง/เขตมีนบุรี กรุงเทพฯ มีการส่งมอบยาเสพติดเป็นประจำ โดยมีรถยนต์ฮอนด้า Freed สีขาว ทะเบียน ฎต 4471 กรุงเทพมหานคร ของนายวัชระพันธ์ พูลเพิ่ม อายุ 33 ปี ซึ่งอยู่ระหว่างหลบหนี มาส่งยาเสพติดในซอยดังกล่าวเป็นประจำ

โดยเมื่อเวลาประมาณ 02.30 น. ของวันที่ 7 ม.ค.ที่ผ่านมา ขณะเจ้าหน้าที่ตำรวจชุดจับกุมวางแผนเฝ้าสังเกตการณ์อยู่ภายในซอยตามที่ได้รับข้อมูล พบผู้ขับขี่รถยนต์ฮอนด้า Freed สีขาว ทะเบียน ฎต 4471 กรุงเทพมหานคร ตรงตามที่สายลับให้ข้อมูลไว้

กระทั่งรถยนต์คันดังกล่าวขับขี่มาใกล้กับที่เจ้าหน้าที่ตำรวจเฝ้าสังเกตการณ์อยู่ พบนายสรวิชญ์ หรืออ๊อฟ แดงบุตรดี อายุ 24 ปี ยังอยู่ระหว่างหลบหนี ซึ่งอยู่ในรถยนต์คันดังกล่าวเปิดประตูรถฝั่งข้างคนขับแล้วลงจากรถมาวางสิ่งของที่ห่อหุ้มด้วยถุงพลาสติกสีดำ ไว้ข้างเสาไฟฟ้าสาธารณะใกล้กับโลตัสเอ็กเพรสภายในซอยดังกล่าว แล้วรีบขึ้นรถยนต์ปิดประตู ท่าทางมีพิรุธ

เจ้าหน้าที่ตำรวจจึงแสดงตัวขอให้หยุดรถ เพื่อตรวจค้น แต่เมื่อผู้ขับขี่รถยนต์คันดังกล่าวทราบว่าเป็นเจ้าหน้าที่ตำรวจ จึงออกรถด้วยความเร็วเพื่อหลบหนี ทำให้เฉี่ยวชนกับรถเจ้าหน้าที่ตำรวจ กระทั่งต่อมาเจ้าหน้าที่สกัดรถคันดังกล่าวไว้ได้ พร้อมจับกุมนายธนัท หรือหก เชียงวันนา และนายสุชาติ นิลทอง ซึ่งนั่งอยู่ในรถ ส่วนนายสรวิชญ์ วิ่งเข้าป่าข้างทางหลบหนีไปได้

จากการตรวจสอบสิ่งของต้องสงสัยห่อหุ้มด้วยถุงพลาสติกสีดำ พบเป็นยาไอซ์ น้ำหนักประมาณ 1 กิโลกรัม ก่อนควบคุมตัวผู้ต้องหาไปค้นบ้านเลขที่ 9/90 หมู่บ้าน Bless Ville ซ.รามอินทรา 117 แขวงบางชัน เขตมีนบุรี กรุงเทพมหานคร ซึ่งนายธนัท นายสุชาติ และนายสรวิชญ์ พักอาศัยอยู่ พบยาเสพติดเก็บไว้ในห้องพักชั้น 2 จำนวนมาก โดยผลการตรวจค้นพบไอซ์ น้ำหนักประมาณ 7 กิโลกรัม ยาบ้า 6,000 เม็ด และเครื่องชั่งดิจิตอล 1 เครื่อง

เบื้องต้นผู้ต้องหาให้ิการซัดทอดว่า ยาเสพติดดังกล่าวเป็นของนายพรชัย คุ้มครอง ซึ่งเป็นผู้สั่งการให้นำยาเสพติดไปส่งมอบให้ลูกค้าที่สั่งซื้อ โดยได้รับค่าจ้างคนละ 30,000 บาทต่อเดือน โดยมีนายวัชระพันธ์ พูลเพิ่ม เป็นผู้นำยาเสพติดมาเก็บไว้ในห้องพักดังกล่าว แล้วให้ตนกับพวกเก็บรักษาไว้ จากนั้นนายพรชัย จะเป็นผู้สั่งการให้นำยาเสพติดไปวางตามสถานที่จุดต่างๆ

สำหรับนายพรชัย เป็นผู้ต้องหามีหมายจับคดีปล้นในพื้นที่จังหวัดชลบุรี และเป็นผู้ต้องหาค้ายาเสพติดในระดับท้องถิ่น โดยเจ้าหน้าที่จะขยายผลไปสู่กลุ่มขบวนค้ายาเสพติดต่อไป

นอกจากนี้ เจ้าหน้าที่ตำรวจยังขยายผลเข้าตรวจค้นบ้านพักของนายพรชัย เลขที่ 299/803 หมู่บ้านมัณฑนา ซ.สายไหม 56 แขวงสายไหม เขตสายไหม กทม. ซึ่งพักอาศัยอยู่กับน.ส.สุพัตรา หรือใบเตย บัวแก้ว แฟนสาว เจ้าของท่าเต้นเพลงที่มีงูออกมา

จากการตรวจค้นพบเคตามีน น้ำหนักประมาณ 3.8 กรัม และสามารถตรวจยึดทรัพย์สินตามพระราชบัญญัติมาตรการปราบปรามผู้กระทำความผิดเกี่ยวกับยาเสพติด พ.ศ. 2534 ได้แก่ รถยนต์ 3 คัน รถจักรยานยนต์ เวสป้า 1 คัน ทองรูปพรรณและนาฬิกาโรเล็กซ์ รวมมูลค่าทรัพย์สินกว่า 10 ล้านบาท โดยมีชื่อน.ส.สุพัตรา เป็นเจ้าของทรัพย์สิน การเช่าบ้านที่เอาไว้พักยา และมีชื่ออยู่ในบัญชีที่ใช้โอนเงินค่าส่งยาเสพติด

รายงานระบุว่า สำหรับ น.ส.สุพัตรา หรือใบเตย ถือเป็นเน็ตไอดอลชื่อดังในโลกโซเชียลมีเดีย หลังก่อนหน้านี้มีคลิปเผยแพร่ในช่องทางยูทูป ขณะกำลังเที่ยวอยู่ในสถานบันเทิงแห่งหนึ่ง ก่อนที่น.ส.สุพัตราจะพูดกับดีเจ.ว่า “ขอเพลงที่มันมีงูออกมาหน่อย” ก่อนที่น.ส.สุพัตราจะเต้นเพลงที่มีงูออกมา จนกลายเป็นกระแสโด่งดังไปทั่วโลกออนไลน์ ได้รับความนิยมอย่างมาก มีการนำท่าเต้นของน.ส.สุพัตรา ไปเต้นตามแหล่งสถานบันเทิงต่างๆ อย่างแพร่หลาย ส่งผลให้ยอดวิวคลิปดังกล่าวมีผู้เข้าชมนับล้านๆ ครั้ง

พล.ต.ต.ดาวลอย เหมือนเดช รอง ผบช.น. กล่าวว่า สำหรับผู้ต้องหาหญิงสาวรายนี้ เจ้าหน้าที่มีข้อมูลพยานหลักฐานและความเชื่อมโยงเกี่ยวข้องกับขบวนการยาเสพติดกลุ่มนี้แน่นอน เนื่องจากทรัพย์สินหลายรายการมีชื่อผู้ต้องหารายนี้เป็นเจ้าของ หลังพบยาเสพติดในบ้านพัก เจ้าหน้าที่จะขยายผลขบวนการค้ายาเสพติดรายนี้ อย่างไรก็ตาม ทางตำรวจมีการเฝ้าระวังติดตามกลุ่มคนลักษณะดังกล่าว ตรวจสอบกลุ่มคนมีชื่อเสียง ไม่ได้ทำงาน แต่มีเงินใช้จ่ายเป็นจำนวนมากต่อไป

เบื้องต้นเจ้าหน้าที่แจ้งข้อหา “ร่วมกันมียาเสพติดให้โทษประเภท 1 (ยาบ้า, ยาไอซ์ หรือเมทแอมเฟตามีน) ไว้ในครอบครองเพื่อจำหน่ายโดยผิดกฎหมาย” จากนั้นนำตัวผู้ถูกจับกุมพร้อมด้วยของกลางส่งมอบให้พนักงานสอบสวน สน.มีนบุรี  ดำเนินคดีตามกฎหมายต่อไป