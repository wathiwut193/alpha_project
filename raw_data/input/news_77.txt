ขีดเส้นขอหมายจับวันนี้ ถ้าคดีไฟไหม้บ้าน'บอล'ผิดอาญา
ครอบครัว "น้องเบนซ์" ร้อง"ศรีวราห์" อ้างพบพยานหลักฐานสำคัญหลังเกิดเหตุไฟไหม้บ้านอดีตนักร้องบางแก้ว ขณะที่ "ศรีวราห์" สั่งตั้งคณะกรรมการสอบข้อเท็จจริง หากพบหลักฐานให้ขอออกหมายจับตามกฎหมายภายในวันนี้
พฤหัสบดีที่ 3 มกราคม 2562 เวลา 15.50 น.

เมื่อวันที่ 3 ม.ค. ที่สำนักงานตำรวจแห่งชาติ (ตร.) นายอัจฉริยะ เรืองรัตนพงศ์ ประธานชมรมช่วยเหลือเหยื่ออาชญากรรม นำนายบัญญัติ สินอนันต์ตระกูล พ่อของ น.ส.สุภาณี สินอนันต์ตระกูล หรือ น้องเบนซ์ ผู้เสียชีวิตจากเหตุไฟไหม้ที่บ้าน นายพงษ์เพชร สินสุวรรณ์ หรือ "บอล บางแก้ว" เข้าร้องขอความเป็นธรรมต่อ พล.ต.อ.ศรีวราห์ รังสิพราหมณกุล รองผู้บัญชาการตำรวจแห่งชาติ (รองผบ.ตร.) หลังครอบครัวเชื่อว่าเป็นการฆาตกรรม และมีการทำลายหลักฐานสำคัญของคดี

โดย นายอัจฉริยะ กล่าวว่า ครอบครัวติดใจเรื่องบาดแผลก่อนการเสียชีวิต ซึ่งเป็นรอยฟกช้ำหลายจุด และไม่ใช่บาดแผลที่เกิดจากไฟไหม้ และในวันที่เกิดเหตุ เจ้าหน้าที่ไม่ได้ปิดกั้นที่เกิดเหตุ จึงอาจเป็นไปได้ว่ามีบุคคลภายนอกเข้าไปจัดฉากสถานที่เกิดเหตุใหม่ รวมถึงการให้ตำรวจ ปอท. กู้ข้อมูลโทรศัพท์มือถือของผู้ตาย ยังพบข้อพิรุธมีการลบข้อมูลการแชทไลน์ ที่พูดถึงการถูกนายบอลทำร้ายร่างกาย ระหว่างที่โทรศัพท์มือถือเครื่องดังกล่าวถูกตำรวจเก็บอายัดไว้เป็นของกลาง ซึ่งถือเป็นหลักฐานสำคัญในคดี โดยอัจฉริยะยังได้นำหลักฐานรถยนต์ 3 คันของนายบอล มามอบให้เจ้าหน้าที่ตรวจสอบอีกด้วย ซึ่งตำรวจ สภ.คูคต ได้อายัดรถยนต์ยี่ห้อบีเอ็มดับบลิว ซึ่งเป็นรถที่หนีไฟแนนซ์ไว้แล้ว 1 คัน ส่วนอีก 2 คันยังอยู่ระหว่างตรวจสอบ

ด้าน แพทย์สถาบันนิติเวช โรงพยาบาลตำรวจ ระบุว่า จากการตรวจสอบศพของผู้เสียชีวิต เบื้องต้นพบบาดแผล 2 ส่วน ส่วนแรกเป็นรอยไหม้ผิวหนังที่เกิดจากไฟไหม้ 5 ตำแหน่ง และส่วนที่ 2 พบบาดแผลอื่น 7 ตำแหน่ง ที่เกิดขึ้นก่อนการเสียชีวิต โดยเป็นรอยถลอกฟกช้ำที่ไม่ได้เกิดขึ้นจากการกระทำตัวเอง แต่ไม่สามารถระบุชัดได้ว่าเป็นบาดแผลจากการถูกทำร้ายหรือไม่

ด้าน พล.ต.อ.ศรีวราห์ กล่าว ภายหลังพูดคุยซักถามกับเจ้าหน้าที่ตำรวจเจ้าของคดี พนักงานพิสูจน์หลักฐาน แพทย์นิติเวช และนายอัจฉริยะ แล้วได้สั่งการให้สืบสวนว่าไฟไหม้ดังกล่าวเข้าข่ายความผิดอาญาหรือไม่ หรือเกิดจากความประมาทหรือไม่ โดยเฉพาะประเด็นที่ห้องต้นเพลิงเป็นของนายบอล หากเข้าข่ายความผิด ก็ให้รวบรวมพยานหลักฐานเพื่อขออนุมัติศาลออกหมายจับภายในวันนี้ รวมถึงให้ตั้งคณะกรรมการตรวจสอบข้อเท็จจริงกรณีข้อมูลสำคัญในมือถือของผู้ตายถูกลบออกไประหว่างที่ตำรวจอายัดไว้ และสอบสวนว่าพนักงานสอบสวนมีมูลความผิดวินัยหรือไม่ พร้อมรายงานความคืบหน้าทุก 7 วัน
