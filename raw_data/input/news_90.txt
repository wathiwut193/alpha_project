โจ๋วัย 17 กระทืบลุง-หินทุบหัวปางตาย อ้างแค้นขืนใจแม่ ส่อแววเป็นเรื่องเข้าใจผิด

สังคมวิจารณ์หนัก แก๊งวัยรุ่นวัย 17 ปี บุกทำร้ายร่างกายคุณลุงเจ็บปางตาย อ้างโกรธแค้นกล่าวหาว่าขืนใจแม่ ล่าสุดส่อเป็นเรื่องเข้าใจผิด เป็นเพียงเหตุแม่เด็กเมา...ลุงพยุงขึ้นไปส่งที่ห้อง

จากกรณี ผู้ใช้เฟซบุ๊ก Blue Kalyanut Peawkleang ได้โพสต์คลิปและภาพพร้อมข้อความระบุว่า ”อยากกลับไป 17 อีกครั้ง จะพยามฆ่าก็ไม่ผิด จะบุกลุกบ้านยามวิกาลก็ไม่ผิด คดีเงียบเพราะเราเป็นคนธรรมดาไง ช่วยแชร์เอาคนผิดมาลงโทษด้วย” โดยเป็นเหตุการณ์ที่กลุ่มวัยรุ่นทำร้ายร่างกายชายชรารายคนหนึ่ง ภายในซอยอดุมเดช 2 จ.สมุทรปราการ และกลายเป็นที่วิพากษ์วิจารณ์ในสังคมออนไลน์นั้น

ล่าสุด นางวรรณา อายุ 50 ปี ภรรยาของชายผู้บาดเจ็บ เปิดเผยว่า วันเกิดเหตุตนเองไม่ทราบว่าเกิดอะไรขึ้น แต่ช่วงนั้นได้มีกลุ่มวัยรุ่นเข้ามาพังประตูหน้าร้านเสริมสวย และพยายามถามถึงสามีของตนว่า “เขาอยู่ไหน เป็นอย่างไรบ้าง” พร้อมรับสารภาพว่า “กลุ่มของพวกเขาได้ทำร้ายร่างกายสามีของตนเอง”

ซึ่งขณะนั้นได้บอกกับกลุ่มวัยรุ่นว่า ถ้าทำร้ายร่างกายถึงขั้นเสียชีวิต คนที่ทำก็จะมีความผิด จากนั้นไม่นาน สามีก็กลับเข้ามาที่ร้าน เมื่อกลุ่มวัยรุ่นเห็นก็ได้วิ่งไล่ตาม ก่อนจะถูกอิฐฟาดเข้าที่หัว ทำให้ล้มลงไปนอนกับพื้น ตนจึงรีบวิ่งไปดู

ซึ่งจากเหตุการณ์ครั้งนี้ ตนไม่รู้ว่าเกิดจากความเข้าใจผิดเรื่องอะไร จากการสอบถามสามีที่ป่วยนอนอยู่ในห้องไอซียู ก็ยังตอบได้ไม่มาก และมีผู้ใหญ่บ้านรวมถึงตำรวจเข้ามาเจรจา จนกระทั่งทราบว่าเกิดจากความเข้าใจผิด ที่สามีของตนขึ้นไปส่งแม่ของเด็กหนึ่งในกลุ่มวัยรุ่นกลุ่มถึงห้อง เนื่องจากมีอาการเมาและฝ่ายแม่ของเด็กอ้างว่าปวดขา จึงพยุงขึ้นไปส่ง จนกระทั่งลูกชายไปเจอ ทำให้เกิดความไม่พอใจ และกลับมารุมทำร้ายร่างกาย

ทั้งนี้ ปกติบ้านหลังดังกล่าวก็มักจะชวนไปดื่มเหล้าเป็นประจำ แต่ครั้งนี้เป็นช่วงเทศกาลส่งท้ายปีเก่าต้อนรับปีใหม่ จึงได้นั่งดื่มกันข้ามคืน แต่ในการดื่มครั้งนี้ ได้มีกลุ่มวัยรุ่นที่เป็นเพื่อนลูกชายมาร่วมวงด้วย และจากเหตุการณ์ครั้งนี้ได้แจ้งความต่อเจ้าหน้าที่ตำรวจแล้ว แต่ก็ยังพบว่าไม่มีความคืบหน้า จนกระทั่งพบว่ากลุ่มวัยรุ่นกลุ่มดังกล่าว ก็ยังใช้ชีวิตภายในชุมชนได้อย่างปกติ รวมถึงไม่มีการเรียกสอบปากคำใดๆ ส่วนตัวเชื่อว่าจะไม่ได้รับความเป็นธรรม

ส่วนอาการล่าสุดของสามี หลังถูกก้อนหินทุบศีรษะ ได้รับบาดเจ็บหัวแตก มีแผลที่ใบหน้า ขาข้างขวาหัก ยังพูดไม่ได้ และถูกส่งตัวไปรักษาต่อที่โรงพยาบาลอื่น เนื่องจากกลัวว่าฝ่ายตรงข้ามจะมาทำร้ายซ้ำอีก

ทางด้าน ร.ต.อ.ชัยณเรศ สุพร สารวัตรเจ้าของคดี เปิดเผยว่า ได้มีการสอบปากคำฝ่ายของวัยรุ่นกลุ่มก่อเหตุทั้ง 3 คนแล้ว ซึ่งเจ้าตัวยอมรับสารภาพว่าลงมือก่อเหตุจริง และให้เหตุผลว่าผู้บาดเจ็บกำลังจะข่มขืนแม่ของตัวเอง ส่วนด้านแม่ของกลุ่มวัยรุ่น ยังไม่มีการให้ปากคำหรือชี้แจงรายละเอียดที่เกิดขึ้น ทั้งนี้ เจ้าหน้าที่ตำรวจกำลังเร่งสืบหาข้อเท็จจริง พร้อมยืนยันว่าจะให้ความเป็นธรรมกับทั้ง 2 ฝ่าย

