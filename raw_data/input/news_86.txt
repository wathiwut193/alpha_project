หื่นจัด! ฉุดเด็กหญิง 7 ขวบหวังขืนใจริมหนองน้ำ ชาวบ้านช่วยทันล็อกคอส่งตำรวจ
ชายวัย 41 ปี เมาขี่รถจยย.ผ่านหมู่บ้าน เห็นเด็กหญิง 7 ขวบวิ่งเล่นกับเพื่อน จอดรถฉุดเด็กลงร่องดินริมหนองน้ำ ทำอนาจารจนเด็กร้องไห้ลั่น ชาวบ้านได้ยินเสียงเอะใจรีบวิ่งมาดู ก่อนช่วยกันล็อกคอหนุ่มหื่นไว้ได้คุมตัวส่งตำรวจ

ผู้สื่อข่าวรายงานว่า (5 ม.ค.) เมื่อเวลา 13.30 น. เจ้าหน้าที่ตำรวจ สภ.โพนพิสัย ได้เข้าตรวจสอบที่เกิดเตุ หลังจากชายคนหนึ่งก่อเหตุกระทำอนาจารเด็กหญิงวัย 7 ขวบ ที่ลานดินใกล้กับหนองน้ำทางเข้าหมู่บ้านกุดแกลบ หมู่ 4 ต.นาหนัง อ.โพนพิสัย จ.หนองคาย

เหตุการณ์นี้เกิดขึ้นเมื่อเวลาประมาณ 17.00 น. วันที่ 3 ม.ค.ที่ผ่านมา ได้มีชายคนหนึ่งทราบชื่อภายหลังว่า นายรักชาติ อายุ 41 ปี ขี่รถจักรยานยนต์ผ่านหมู่บ้านกุดแกลบ ขณะนั้นมีเด็กหญิงเอ (นามสมมุติ) วัย 7 ขวบ ซึ่งกำลังวิ่งเล่นอยู่กับเด็กชายวัยเดียวกัน

นายรักชาติได้จอดรถที่ลานดินใกล้หนองน้ำก่อนจะฉุดเด็กหญิงวัย 7 ขวบ เดินไปยังร่องแตกของดิน กระทำอนาจารจนเด็กหญิงได้ส่งเสียงร้องไห้เสียงดัง จนกระทั่งชาวบ้านที่อยู่ใกล้ที่เกิดเหตุได้ยินเสียงเด็กร้องผิดสังเกตจึงเดินมาดู ก็เห็นนายรักชาติกำลังใช้ขาเกี่ยวร่างเด็กหญิงไว้ จึงได้ร้องบอกเพื่อนบ้านมาช่วยกันจับตัวไว้ก่อนจะเรียกตำรวจ

ด้าน นางกอ (นามสมมุติ) อายุ 60 ปี ย่าของเด็กหญิง 7 ขวบ เล่าว่า พ่อแม่ของเด็กไปทำงานที่ต่างจังหวัด เด็กอยู่ในการดูแลของปู่ย่าและย่าทวด ปกติหลานสาวจะไปวิ่งเล่นที่บริเวณดังกล่าวเป็นประจำเพราะเป็นลานกว้างและอยู่ใกล้บ้าน

วันเกิดเหตุได้ยินเสียงเอะอะและเพื่อนบ้านอุ้มหลานสาวมาด้วยอาการตกใจ หลานสาวก็ร้องไห้ใช้มือจับที่กระโปรงอยู่ตลอดเวลา พอตนทราบเรื่องก็ตกใจมาก รีบพาหลานสาวไปตรวจร่างกายที่โรงพยาบาลโพนพิสัย หลานบอกว่าถูกชายคนดังกล่าวใช้นิ้วแหย่เข้าไปในอวัยวะเพศ ตนก็เห็นมีรอยบวมแดง และหลานสาวก็อยู่ในอาการหวาดกลัว จนทุกวันนี้เมื่อผ่านที่เกิดเหตุก็จะตัวสั่นเป็นที่น่าเวทนา

ขณะที่ พ.ต.อ.ภูวิศ ศิริพานิช ผกก.สภ.โพนพิสัย กล่าวว่า ผู้ก่อเหตุอยู่ในอาการมึนเมา ช่วงแรกให้การปฏิเสธ แต่พอสร่างเมาก็ยอมรับสารภาพว่าได้ก่อเหตุจริง แม้จะเป็นการใช้นิ้ว ตามกฎหมายก็เข้าข่ายกระทำอนาจาร โดยได้นำตัวผู้ก่อเหตุฝากขังที่เรือนจำจังหวัดหนองคายแล้ว และขั้นตอนต่อไปต้องรอผลการตรวจร่างกายจากโรงพยาบาลก่อน พร้อมทั้งรอให้สภาพจิตใจของเด็กดีขึ้น จึงจะมีการสอบปากคำร่วมกับสหวิชาชีพ

เบื้องต้น ได้แจ้งข้อหานายรักชาติกระทำอนาจารแก่เด็กอายุยังไม่เกินสิบห้าปีโดยเด็กนั้นจะยินยอมหรือไม่ก็ตาม ซึ่งเหตุการณ์นี้ต้องขอบคุณประชาชนที่ช่วยกันดูแลเป็นหูเป็นตา เห็นความผิดปกติแล้วไม่ละเลย จนนำมาซึ่งการจับกุมตัวผู้ก่อเหตุได้ทันควัน และฝากถึงผู้ปกครองให้ดูแลบุตรหลานโดยเฉพาะเด็กผู้หญิงให้ใกล้ชิดมากกว่านี้
