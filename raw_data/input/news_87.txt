สุดสลด! เลี้ยงปีใหม่กลายเป็นงานศพ เพื่อนพนักงานควักปืนไล่ยิงจนตายต่อหน้าลูกเมีย

เมื่อเวลา 00.15 น. วันที่ 5 ม.ค. 62 ร.ต.ท.ศุภกร พานิชเจริญ รอง สว. สภ.เมืองกาญจนบุรีได้รับแจ้งเหตุมีคนถูกยิงเสียชีวิต บริเวณห้างหุ้นส่วนจำกัดแห่งหนึ่ง ต.ปากแพรก อ.เมือง จ.กาญจนบุรี จึงแจ้งให้ พ.ต.อ.ธีระพงษ์ ฤทธิ์จรูญ ผกก.สภ.เมืองกาญจนบุรี ทราบ พร้อมด้วยเจ้าหน้าที่มูลนิธิพิทักษ์กาญจน์ เจ้าหน้าที่พิสูจน์หลักฐาน แพทย์เวรโรงพยาบาลพหลพลพยุหเสนา รุดไปยังที่เกิดเหตุ

พบศพนายพงษ์ศิลป์ อายุ 24 ปี ใส่เสื้อสีแดง กางเกงขายาวสีน้ำเงิน ถูกยิงด้วยอาวุธปืนขนาด 9 มม. บริเวณลำตัวและข้างแก้มซ้ายทะลุท้ายทอย นอนคว่ำหน้าเสียชีวิตข้างรถยนต์โตโยต้า วีออส สีดำ หมายเลขทะเบียน ฎภ 4838 กรุงเทพมหานคร

ในที่เกิดเหตุพบปลอกกระสุนปืนขนาด 9 มม. ตกอยู่ 5 ปลอก บริเวณกระจกหน้ารถยนต์และประตูข้างขวามีรอยกระสุนปืน เจ้าหน้าที่พบอาวุธปืนขนาด 9 มม.วางอยู่บนโต๊ะข้างห้องน้ำ จึงเก็บไว้เป็นหลักฐาน

จากการสอบสวนทราบว่า หจก.ดังกล่าวจัดงานเลี้ยงปีใหม่ให้กับพนักงาน ขณะเกิดเหตุผู้ตายพร้อมด้วยภรรยาและลูกกำลังลุกขึ้นจะกลับบ้าน แต่ถูกเพื่อนพนักงานบริษัทเดียวกันเดินเข้ามาต่อยและชักปืนไล่ยิงผู้ตาย จนมาล้มเสียชีวิตข้างรถยนต์ ซึ่งผู้ต้องหาไม่ได้หลบหนี รอมอบตัวกับเจ้าหน้าที่ตำรวจ ส่วนผู้เสียชีวิตเจ้าหน้าที่นำศพส่งโรงพยาบาลพหลพลพยุหเสนา และส่งต่อสถาบันนิติเวชต่อไป

ด้าน นางมีนา อายุ 26 ปี ภรรยาผู้เสียชีวิต กล่าวว่า สำหรับเหตุที่สามีถูกยิงเสียชีวิตไม่ทราบเหมือนกันว่ามาจากสาเหตุอะไร สามีไม่เคยเล่าให้ฟัง ขณะเกิดเหตุตนนั่งอยู่กับลูก ผู้ก่อเหตุก็เข้ามาชกต่อยและก็ไล่ยิง ตนตกใจมากทำอะไรไม่ถูก ขณะที่ พ.ต.อ.ธีระพงษ์ ฤทธิ์จรูญ ผกก.สภ.เมืองกาญจนบุรี ระบุว่า สำหรับสาเหตุเบื้องต้นทราบว่าคนร้ายเคยมีเรื่องทะเลาะกับผู้ตายมาก่อน ส่วนสาเหตุอื่นยังไม่ทราบ ขณะนี้ได้มอบให้พนักงานสอบสวนเก็บพยานหลักฐานในที่เกิดเหตุ พร้อมนำตัวผู้ต้องหาไปสอบสวนเพื่อดำเนินคดีต่อไป

