กุญแจมือศพฆ่าถ่วงน้ำไม่มีในไทย ชี้ไม่ใช่'สุรชัย แซ่ด่าน'
"ผบช.ภ.4" ประชุมติดตามคดี ฆ่าคว้านท้องถ่วงน้ำโขง ตรวจสอบพบกุญแจมือของศพไม่มีในไทย ทำจากประเทศจีน คาดเหตุเกิดนอกราชอาณาจักร แนวทางสืบสวนไม่พบว่าเป็น 'สุรชัย แซ่ด่าน'
อังคารที่ 1 มกราคม 2562 เวลา 20.05 น.

จากกรณีตำรวจ สภ.เมืองนครพนม เข้าตรวจสอบศพชายไม่ทราบสัญชาติ ผิวขาว อายุราว 30-40 ปี สูง 170 ซม. ถูกยัดมากับกระสอบป่านขนาดใหญ่ลอยอยู่ในแม่น้ำโขง บริเวณริมตลิ่งบ้านสำราญเหนือ ต.อาจสามารถ อ.เมือง จ.นครพนม สภาพศพลำคอถูกรัดด้วยเชือกป่านขนาดใหญ่ มือทั้งสองข้างใส่กุญแจมือ แผ่นหลังเปื่อยมีหนอนไต่ หน้าท้องถูกผ่ายัดด้วยเสาปูนความยาว 1 เมตร และมีข่าวลือสะพัดว่าอาจจะเป็นนายสุรชัย แซ่ด่าน นักเคลื่อนไหวทางการเมือง วัย 75 ปี ตามที่เสนอไปแล้วนั้น

ความคืบหน้าเมื่อวันที่ 1 ม.ค. ที่ห้องประชุมกองบังคับการตำรวจภูธรจังหวัดนครนม พล.ต.ท.สุรชัย ควรเตชะคุปต์ ผบช.ภ.4 พล.ต.ต.บุญลือ กอบางยาง รอง ผบช.ภ.4 พล.ต.ต.ไพโรจน์ กุจิรพันธ์ ผบก.สส.ภ.4 ได้เดินทางมาติดตามความคืบหน้าคดีดังกล่าว โดย พล.ต.ท.สุรชัย กล่าวว่า ตอนนี้เรายังไม่ทราบว่าคนตายเป็นใคร ลักษณะของศพคือการมัดมือไพล่หลังใส่กุญแจมือ เราพิสูจน์แล้วกุญแจมือทำในประเทศจีน ไม่มีในประเทศไทย คาดว่าเหตุที่เกิดน่าจะเกิดนอกราชอาณาจักร เพราะพฤติการณ์การกระทำลักษณะนี้แถวจังหวัดริมน้ำโขง เมื่อ 3 ปีที่แล้ว มีที่จ.มุกดาหาร ลักษณะเดียวกันคือการฆ่าคว้านท้อง แล้วเอาเสาปูนยาวประมาณ 1 เมตรผูกกับศพ



"สำหรับศพที่ลอยมาคาดว่าตายมาแล้วไม่ต่ำกว่า 7 วัน เบื้องต้นทาง ผบก.ภ.จว.นครพนม ร่วมกับพิสูจน์หลักฐานได้ส่งศพชันสูตรที่ รพ.ศรีนครินทร์ จ.ขอนแก่น อีก 1 ศพอยู่ที่มีมูลนิธิธงแดง ต้องเอาไปรวมกันที่ รพ.ศรีนครินทร์ จ.ขอนแก่น ช่วงนี้ได้ประสานงานไปยังประเทศเพื่อนบ้าน เพื่อให้ตรวจสอบว่ามีบุคคลสูญหาย หรือมีคดีอาญาเกิดขึ้นหรือไม่ ประสานไปที่แขวงคำม่วนและเวียงจันทร์อยู่ระหว่างการสืบสวนหาข่าว จากการสืบสวนยังไม่พบว่าเป็น นายสุรชัย แซ่ด่าน ทั้งนี้ได้สั่งการในที่ประชุมให้สอบแพทย์นิติเวชหรือผู้ชำนาญการว่า การที่ศพลอยมาลักษณะนี้ตายมาแล้วกี่วัน เรื่องระยะทางให้สอบทางกรมอุทกศาสตร์เกี่ยวกับการไหลของน้ำว่าไหลมาจากทางไหน ต้นเกิดเหตุน่าจะเป็นจุดไหน" พล.ต.ท.สุรชัย กล่าว

ข่าวที่เกี่ยวข้อง 
แนะวิธีพิสูจน์ศพฆ่าถ่วงน้ำโขง 'สุรชัย'หรือไม่ดูที่'ขาขวา'                     

ตร.ฟันธงศพฆ่าคว้านท้องถ่วงน้ำโขง ไม่ใช่'สุรชัย แซ่ด่าน'                    

ฆ่าคว้านท้องถ่วงปูนนิรชายนามทิ้งแม่น้ำโขง                                   


... อ่านต่อที่ : https://www.dailynews.co.th/crime/685558