ทะเลาะเมียทุกวันไร้ทางแก้ ส.ต.ท.ตัดใจ!คว้าปืนเป่าขมับ
ทะเลาะกับเมียพาเครียดจัด ส.ต.ท. ดิ่งกลับสน.แวะปั้มน้ำมันซดเบียร์ย้อมใจ ชัก9 มม.ระเบิดสมองหนีปัญหารัก
พฤหัสบดีที่ 3 มกราคม 2562 เวลา 05.07 น.

เมื่อวันที่ 3 ม.ค. ร.ต.อ.อำนาจ  อินทร์พันธุ์คำ รอง สว.สอบสวน สภ.อู่ทอง จ.สุพรรณบุรี ได้รับแจ้งมีเหตุผู้ถูกยิง ภายในปั้มน้ำมัน หมู่ 4 ต.พลับพลาไชย อ.อู่ทอง  จึงเดินทางไปตรวจสอบพร้อม แพทย์เวร รพ.อู่ทอง หน่วยกู้ชีพพลับพลาไชย หน่วยกู้ภัยจักรนารายณ์ และ จิตอาสาดอกแก้ว ในที่เกิดเหตุ ที่ม้านั่งห้องน้ำ พบศพ  ส.ต.ท.ยอดเพชร  ทองมา  อายุ 30 ปี อยู่บ้านเลขที่  41 หมู่ 5 ต.หนองฝ้าย อ.เลาขวัญ จ.กาญจนบุรี  เป็นตำรวจ  สังกัด สน.ตลิ่งชัน กทม. มีบาดแผลถูกยิงที่ขมับ  1 นัด นอนทับปืนขนาด 9 มม. ใกล้กันพบรถยนต์เก๋ง ฟอร์ด  สีดำ  หมายเลขทะเบียน กธ 6540 นครปฐม  จอดอยู่

จากการสอบสวนทราบว่า  ผู้ตายกลับได้มาเยี่ยมปีใหม่ ที่บ้าน ต.หนองฝ้าย  ก่อนเกิดเหตุ พ่อ-แม่ ขับรถยนต์เก๋ง ฟอร์ด  เพื่อไปส่ง ผู้ตายกลับทำงานที่ สน.ตลิ่งชัน  เมื่อมาถึงที่ปั้ม ระหว่างจอดรถเติมลม  ผู้ตายลงไปนั่งดื่มเบียร์  ที่หน้าห้องน้ำจู่ๆใช้ปืนประจำตัวยิงตัวเองเสียชีวิต เบื้องต้นผู้ตายกลับมาเยี่ยมบ้านช่วงปีใหม่  แล้วมีปัญหากับภรรยาจึงเกิดความเครียด รวมทั้งทะเลาะกับมีปากเสียงกันบ่อยด้วย จึงก่อเหตุดังกล่าวขึ้น ซึ่งทางตำรวจจะได้สอบสวนหาสาเหตุที่แท้จริงต่อไป
