คาสโนวาสิ้นชื่อ! ชายวัย 51 ถูกเมียน้อยแทงดับ หลังทะเลาะเรื่องแอบมี "เมียที่สาม"

(6 ม.ค.) ตำรวจภูธรพร้าว คุมตัว นางลำดวน อายุ 55 ปี มาทำแผนประกอบคำรับสารภาพ หลังใช้อาวุธมีแดง นายสุภาพ อายุ 51 ปี เสียชีวิต เหตุเกิดบริเวณถนนภายในหมู่บ้าน วัดป่าตุ้มโฮ้ง หมู่ 8 ต.ป่าตุ้ม อ.พร้าว จ.เชียงใหม่ โดยมี พ.ต.อ.ปิยะพันธ์ ภัทรพงศ์สินธุ์ รองผู้บังคับการตำรวจภูธรจังหวัดเชียงใหม่ ควบคุมการทำแผนด้วยตัวเอง

สอบสวนทราบว่า นายสุภาพ ซึ่งมีภรรยาอยู่ คือ นางคมคาย แต่ป่วยเป็นอัมพฤกษ์ได้แอบลักลอบมีความสัมพันธ์ฉันชู้สาวกับนางลำดวนมานาน ก่อนเกิดเหตุช่วงค่ำวานนี้ (5 มกราคม) นายสุภาพซึ่งมีอาการเมาได้ไปหานางลำดวนที่ร้านขายเหล้า แต่เห็นภายในร้านมีหนุ่มน้อยหนุ่มใหญ่นั่งอยู่หลายคน มีการพูดจาในทำนองชู้สาว ทำให้นายสุภาพเกิดความหึงหวงต่อว่านางลำดวน

ขณะที่นางลำดวนก็ต่อว่านายสุภาพเช่นกัน ที่มีภรรยา และตนเองเป็นกิ๊กอยู่แล้ว แต่ยังแอบไปมีสัมพันธ์กับหญิงอื่นเป็นคนที่ 3 เพิ่มอีก ทำให้ทั้งสองทะเลาะกันรุนแรงจนถึงขั้นลงไม้ลงมือกันแต่นางลำดวนสู้แรงนายสุภาพที่เป็นผู้ชายไม่ได้ จึงใช้อาวุธมีด ปลายแหลมยาว 6 นิ้ว ที่พกไว้เพื่อป้องกันตัวแทงนายสุภาพที่ด้านหลังทะลุปอดจนได้รับบาดเจ็บสาหัส หลังเกิดเหตุชาวบ้านได้ช่วยกันนำนายสุภาพส่งโรงพยาบาลพร้าว เพื่อให้แพทย์ช่วยเหลือ แต่นายสุภาพทนพิษบาดแผลไม่ไหวเสียชีวิตในที่สุด

ส่วนนางลำดวน หลังก่อเหตุได้ยืนรอมอบตัวอยู่ในจุดเกิดเหตุ เจ้าหน้าที่จึงควบคุมตัวมาสอบสวน พร้อมแจ้งข้อหา ”ฆ่าคนตายโดยไม่เจตนา” จากนั้นนำตัวส่งพนักงานสอบสวน ดำเนินคดีตามกฎหมาย

