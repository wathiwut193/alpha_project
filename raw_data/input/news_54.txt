ปูดปม'น้องเมีย'นินทา-หาทางไล่ เก็บแค้นในใจยิง7ศพ
"ผู้การชุมพร" สรุปคดียิง 7 ศพ เกิดจากความระหองระแหงในครอบครัว ปูดปม "น้องเมีย" แอบนินทาหาทางไล่ออกจากบ้าน ทำให้เกิดความไม่พอใจ กินเหล้าเมามายก่อนไล่ยิงทีละคน
อังคารที่ 1 มกราคม 2562 เวลา 17.25 น.

เมื่อวันที่ 1 ม.ค. พล.ต.ต.สหรัฐ ศักดิ์ศิลปชัย ผบก.ผบก.ภ.จว.ชุมพร นำกำลังชุดสืบสวนลงพื้นที่บ้านเลขที่ 86 หมู่ 8 ต.พะโต๊ะ อ.พะโต๊ะ จ.ชุมพร เพื่อคลี่คลายคดีรัวยิง 7 ศพ ในคืนวันส่งท้ายปีเก่าต้อนรับปีใหม่ โดย นายทินกร อ่อนมุกข์ เหยื่อผู้รอดชีวิต 1 เดียวได้เล่าเหตุการณ์ให้ พล.ต.ต.สหรัฐ ฟัง พร้อมพาไปชี้จุดที่เกิดเหตุต่างๆ ทั้งภายในและนอกบ้าน ซึ่งตำรวจได้เข้าไปหาวิถีกระสุน พร้อมสอบถามรายละเอียด

ก่อน พล.ต.ต.สหรัฐ จะเปิดเผยว่า นายทินกร ซึ่งมีศักดิ์เป็นน้องเมียมือปืน เล่าให้ฟังวันเกิดเหตุได้พูดคุยในลักษณะนินทากันกับพี่สาว เพื่อหาวิธีจะทำให้ นายสุชีพ ศรสังข์ ผู้ก่อเหตุย้ายออกไปจากบ้าน เพราะอยู่แล้วก็ไม่ยอมทำอะไร แต่ นายสุชีพ เดินออกมาจากห้องน้ำเกิดได้ยินเข้าเลยไม่พอใจ ประเด็นนี้อาจเป็นชนวนเหตุทำให้เก็บความแค้นไว้ในใจตัดสินใจยิงคนในบ้าน โดยเดินไปหยิบอาวุธปืนแล้วหายตัวไป ก่อนจะย้อนกลับมาบ้านด้วยอาการเมามาย ก่อเหตุยิงทีละคนจนครบ 6 ศพ จากนั้นยิงตัวเองตายตาม จึงสรุปคดีนี้เกิดจากความระหองระแหงภายในครอบครัว ไม่มีประเด็นอื่นเข้ามาเกี่ยวข้อง ขณะนี้กำลังตรวจสอบว่าอาวุธปืนได้มาจากที่ไหน สำหรับที่มีกระแสข่าวว่ามือปืนอาจเกี่ยวข้องกับปมเรื่องยาเสพติดหรือการออกเงินกู้นอกระบบ ก็จะดำเนินการสอบสวนต่อไป.... อ่านต่อที่ : https://www.dailynews.co.th/crime/685547