เมียชี้ถ้าอยู่ด้วย-คงเป็นศพแรก ก่อน'ผัวอาฆาต'ฆ่า7ศพ
เมียของนายสุชีพ ลูกเขยคลั่งที่ฆ่าครอบครัวเมียรวมทั้งตนเองรวม 7 ศพ เชื่อมั่นว่าถ้าตอนเกิดเหตุอยู่ในบ้านด้วย คงไม่พ้นเป็นศพแรก
พุธที่ 2 มกราคม 2562 เวลา 14.48 น.

กรณี นายสุชีพ ศรสังข์ ลูกเขยโหด ซดเหล้าย้อมใจ ก่อนเดินเข้าไปยิงใส่ญาติพี่น้องฝ่ายเมียด้วยปืน 9 มม. แล้วระเบิดสมองตัวเองตายตามหนีความผิด รวมทั้งสิ้น 7 ศพ ที่ จ.ชุมพร เมื่อช่วงกลางดึกคืนวันส่งท้ายปีเก่าต้อนรับปีใหม่ 31 ธ.ค.ที่ผ่านมา โดยมีผู้รอดชีวิต 1 รายเป็น "น้องเขย" มือปืน ที่หลังโดนยิงแสร้งทำเป็นแกล้งตาย ซึ่งขณะนี้ยังคงทำใจไม่ได้กับเหตุการณ์ที่เกิดขึ้น เพราะ 3 ปีก่อนเคยเสียผู้เป็นพ่อไป มาปี 61 ต้องสูญเสียสมาชิกยกครัว

ความคืบหน้าเมื่อวันที่ 2 ธ.ค. ที่สำนักสงฆ์ปะติมะ ต.พะโต๊ะ อ.พะโต๊ะ จ.ชุมพร ญาติๆได้ช่วยกันตบแต่งหีบบรจุศพของสมาชิกในตระกูล "อ่อนมุกข์"  ซึ่งในคืนแรกของการสวดพระอภิธรรมศพมีเพียงญาติสนิท ลูกหลานในตระกูลเดินทางมาร่วมงาน นายทินกร อ่อนมุกข์ ลูกชายคนสุดท้องที่ยังมีอาการบาดเจ็บจากการถูกยิงบริเวณลำตัว ยังฝืนเจ็บมาต้อนรับแขก ต่อมา นายอำนวย บุญญโส นอภ.พะโต๊ะ ได้มาให้กำลังใจครอบครวผู้สูญเสียเพื่อให้ต่อสู้ชีวิตต่อไป

จากนั้น น.ส.บุณยนุช หรือจุ๊ ศรสังข์ อายุ 37 ปี ภรรยาของมือปืน ที่ปลิดชีพคนในตระกูลอ่อนมุกข์ ยอมเปิดใจเป็นครั้งแรกว่า รู้สึกเสียใจและช็อกมาก ทั้งหมดมาจากความขี้หึงและเป็นคนใจร้อนของสามี อีกทั้งเป็นคนไม่ทำอะไรเลย ทำให้ทุกคนในบ้านไม่ยอมรับ มีบ่นบ้างตามธรรมดา คนในบ้านอึดอัดมากที่ต้องอยู่ร่วมชายคาเดียวกัน แต่คนนอกจะไม่รู้มองแต่ว่าเขาเป็นคนดีนิสัยดี มันเกินรับไหวจริงๆ สามียิงคนในครอบครัวเราจนตายยกครัว



"อยู่ข้างนอกเขาเป็นคนดี เป็นสุภาพบุรุษ ชอบช่วยเหลือคน แต่ในความจริงตอนอยู่ในบ้านกลับตรงกันข้าม อยู่กินกันมานับ 10 ปี ใหม่ๆจะดูดี สุภาพ แต่นับวันนานเข้าเขาเริ่มออกลาย ทำในสิ่งไม่ดีหลายๆอย่าง และยังขี้หึงนแรง โทรฯจิกทุกนาที ที่รับไม่ได้ที่สุดคือมักตบตีเป็นประจำ เคยเอาปืนไล่ยิง เคยถึงขนาดเราโดนต่อยจนม่านตาแตกหามส่ง รพ. ถึงขั้นร้องมูลนิธิปวีณาฯแล้วด้วย พอจะฟ้องหย่าเขาก็จะเอาลูกมาเป็นตัวประกัน สุดท้ายเราเองที่ใจอ่อน เพราะสงสารลูก ลึกๆแล้วแค้นมาก ทำได้แค่เพียงต้องหนีออกจากบ้านไป ตอนปีใหม่เราจะกลับจากพัทยามาเยี่ยมบ้าน แต่สุดท้ายไม่ได้มาเพราะติดงาน ทำให้เขาโกรธมาก ผสมกับเบื่อเสียงบ่นของคนในบ้าน จึงก่อเหตุโหดร้ายเช่นนี้ เชื่อได้เลยว่าหากวันนั้นเราอยู่ตรงนั้นด้วย เราจะต้องเป็นศพแรกที่เขาต้องฆ่าแน่นอน".

ติดตามข่าว "ฆ่ายกครัว7ศพ" ได้ทั้งหมดที่นี่..คลิก 


... อ่านต่อที่ : https://www.dailynews.co.th/crime/685666