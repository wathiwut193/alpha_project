ค่ารถ800เข้าใจต่างกัน 'สองแถว-นศ.แลกเปลี่ยน'ซัดยับ

จากเรื่องค่าโดยสาร 800 บาท ทำให้คนขับรถสองแถวกับหนุ่มนักศึกษาแลกเปลี่ยนชาวแอฟริกา ผิดใจกัน สาวหมัดใส่กันยับ แถมคนอื่นร่วมผสมโรง

พุธที่ 2 มกราคม 2562 เวลา 10.51 น.

เมื่อวันที่ 2 ธ.ค. นายเจมส์ โจชัวร์ไมเคิล เฟเกน อายุ 21 ปี สัญชาติแอฟริกาใต้ และกลุ่มเพื่อนนักศึกษาแลกเปลี่ยนได้เข้าพบ ร.ต.อ.แดนชัย บุญธรรม รอง สว(สอบสวน) สภ.บ่อผุดอ.เกาะสมุย จ.สุราษฎร์ธานี เพื่อแจ้งความว่าเมื่อเวลา 03.00 น.ได้ถูกคนขับรถสองแถวและกลุ่มคนขับรถรับจ้างรุมทำร้ายที่บริเวณถนนสายเลียบหาดเฉวง สาเหตุเพราะไปถามราคาค่าโดยสารกับโชเฟอร์รถสองแถวที่จะให้ไปส่งที่พัก แต่ตกลงราคากันไม่ได้ก็เลยถูกชกต่อย

นายเจมส์ โจชัวร์ไมเคิล ให้การอ้างว่า เมื่อคืนหลังได้ไปร่วมปาร์ตี้เคาท์ดาวน์ที่หาดเฉวง โดยมาพร้อมกับเพื่อนและแฟนสาว รวม 4 คน พอเลิกก็เรียกรถสองแถวเพื่อไปส่งที่พักใน ต.แม่น้ำ เมื่อสอบถามราคาคิดคนละ 800 บาท ตนก็หัวเราะเพราะมันแพงเกินไป ทำให้คนขับไม่พอใจเข้ามาชกต่อย จากนั้นก็มีกลุ่มชายอีก 5-6 คน ที่เป็นกลุ่มคนขับรถรับจ้างเข้ามารุมทั้งเตะและต่อยจนตนร่วงกองกับพื้นก่อนจะหายตัวไป ต่อมามีสายตรวจมาพบจึงเรียกรถพยาบาลให้ไปรักษาตัวที่ รพ.จ่ายค่ารักษาไป 6,000 บาท

ต่อมาคู่กรณีคือ นายวันชัย พูลสวัสดิ์ อายุ 47 ปี คนขับรถสองแถว พร้อมกับภรรยา ได้มาที่โรงพักก่อนอ้างว่า ผู้บาดเจ็บมาด้วยกัน 4 คน เรียกให้ไปส่งที่ต.แม่น้ำ ก็เลยเรียกเหมาไป 800 บาท เพราะจริงๆแล้วเขาจะไปกันแค่ 2 คน แต่เขายังไม่ตอบ ก็เลยถามเขาว่าจะให้เท่าไร ทำให้เขาไม่พอใจแล้วมาด่าเราอีก จากนั้นก็มีผู้หญิงไทย 2 คน มาล็อกแขนตนเพื่อเปิดโอกาสให้ฝรั่งคู่กรณีวิ่งมาชก โชคดีที่กลุ่มเพื่อนคนขับรถรับจ้างเห็นเข้าจึงกรูกันเข้ามาช่วย กลายเป็นชุลมุนไปหมด

"มันเป็นเรื่องเข้าใจผิด เราหมายถึงเหมารวม 800 บาท ไม่ใช่คนละ 800 บาท แถมโดนทำร้ายก่อนด้วย แต่ไม่ได้มาแจ้งความเท่านั้น เพราะคิดว่าให้เรื่องจบๆไป มันเจ็บด้วยกันทั้งสองฝ่ายนั่นแหละ ยินดีที่จะชดใช้ค่ารักษาพยาบาลให้ ยืนยันว่าไม่ได้เริ่มก่อน ผมต้องทำมาหากินกับชาวต่างชาติ ไม่หาเรื่องใส่ตัวหรอก"

เบื้องต้น ร.ต.อ.แดนชัย เปิดเผยว่า ได้แจ้งข้อหาทะเลาะวิวาทกับคู่กรณีทั้ง 2 ฝ่าย ก่อนทำการเปรียบเทียบปรับไป ส่วนคนขับรถสองแถวก็ยินดีชดใช้จ่ายค่ารักษาพยาบาล 6,000 บาท.
