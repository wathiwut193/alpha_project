จ่อยิงโหด 2 วัยรุ่นริมถนนกลางเมืองสุราษฎร์ฯดับคาที่
เขม่นในผับเคลียร์ไม่จบ อริขับกระบะไล่ล่า2 โจ๋ ชักปืนจ่อยิงดิ้นดับคาถนน กลางเมืองสุราษฎร์ ตร.ไล่วงจรปิดหาตัว
พฤหัสบดีที่ 3 มกราคม 2562 เวลา 09.30 น.

เมื่อเวลา 04.00 น.วันที่ 3 ม.ค. ร.ต.ท ชาตรี วรรณบุรี รองสว.(สอบสวน)สภ.เมืองสุราษฎร์ธานี รับแจ้งเหตุยิงกันตาย ที่สี่แยกการุณ เขตเทศบาลนครสุราษฎร์ธานี จึงรุดไปตรวจสอบพร้อมด้วย พล.ต.ต.อภิชาติบุญศรีโรจน์ ผบก.ภ.จว.สุราษฎร์ธานี เจ้าหน้าที่พิสูจน์หลักฐาน 8 และเจ้าหน้าที่กุศลศรัทธาสุราษฎร์ธานี ที่เกิดเหตุบริเวณริมถนนพบศพ นายอดินันท์ ด้วงเพชร อายุ 27 ปี อยู่บ้านเลขที่ 30 ม.4 ต.กะเปา อ.คีรีรัฐนิคม จ.สุราษฎร์ธานี มีบาดแผลถูกยิงเข้าที่ใต้กกหูด้านซ้ายจำนวน 1 นัด และ นายสุขสันต์ กำเนิดพิลา อายุ 22 ปี อยู่บ้านเลขที่ 132/3 ม.5 ต.มะขามเตี้ย อ.เมืองสุราษฎร์ธานี  มีบาดแผลถูกยิงเข้าที่ใต้ตาซ้าย 1 นัดทั้ง 2ศพนอนเสียชีวิตเคียงคู่กัน ใกล้กันพบ รถจักรยานยนต์ สภาพแต่งซิ่ง ฮอนด้าโซนิค สีเหลือง ทะเบียน กวข 429 พะเยา เจ้าหน้าที่ได้เก็บพยานหลักฐานในที่เกิดเหตุ

สอบสวนเบื้องต้นทราบว่า ผู้เสียชีวิตทั้งสองคนได้ไปนั่งดื่มกินกันที่ร้านอาหารแห่งหนึ่งในเขตเทศบาลนครสุราษฎร์ธานี ซึ่งหลังจากร้านปิดบริการกลุ่มผู้เสียชีวิตหวิดจะมีเรื่องชกต่อยกันกับคู่อริ แต่ทางการ์ดของร้านได้ห้ามไว้ทันและได้แยกย้ายกันกลับก่อนที่ผู้เสียชีวิตจะถูกยิงดับ โดยชาวบ้านที่เห็นเหตุการณ์เล่าว่า เห็นวัยรุ่นขับรถไล่กันมาถึงที่เกิดเหตุจึงจอดรถคุยกันสักพัก ก่อนที่คนร้ายจะใช้อาวุธปืนที่พกติดตัวมาจ่อยิงที่ศีรษะทั้งคู่ ด้าน พล.ต.ต.อภิชาติ กล่าวว่าขณะนี้ได้สั่งให้ชุดสืบสวนสอบสวนเก็บพยานหลักฐาน พร้อมทั้งสอบปากผู้ที่เกี่ยวข้อง ซึ่งขณะนี้ได้ไล่กล้องวงจรปิดเพื่อติดตามเส้นทางการหลบหนี เบื้องต้นคาดว่าผู้ต้องสงสัยขับรถกระบะ ส่วนสาเหตุน่าจะมาเรื่องทะเลาะวิวาทเนื่องจากผู้เสียชีวิตได้ไปเที่ยวสถานบันเทิงก่อนจะมาถูกยิงดังกล่าว.