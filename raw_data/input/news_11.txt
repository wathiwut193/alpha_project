โจรควงปืนบุกเดี่ยว จี้ร้านทองที่ชลบุรี ชิงทองหนัก 42 บาทหนีลอยนวล (คลิป)
โดย ไทยรัฐออนไลน์10 ธ.ค. 2561 20:55 น.
Share:
คนร้ายควงปืนบุกเดี่ยวเข้าร้านห้างทองเยาวราชกรุงเทพ ในห้างสรรพสินค้าบิ๊กซีโฮมโปร อ.เมืองชลบุรี ก่อนชักปืนจี้พนักงานชิงสร้อยคอทองคำหนักรวม 42 บาท หนีไป วงจรปิดจับภาพได้ ตร.เร่งตามตัวแล้ว...

เมื่อวันที่ 10 ธ.ค.2561 ผู้สื่อข่าวรายงานว่า เมื่อเวลา 20.00 น. พ.ต.ท.ณัฐวรรธน์ เพลินจิตร สว.(สืบสวน) สภ.เสม็ด รับแจ้งเกิดเหตุคนร้ายควงปืนบุกเดี่ยวเข้าร้านห้างทองเยาวราชกรุงเทพ ที่อยู่บนชั้น 2 ภายในห้างสรรพสินค้าบิ๊กซีโฮมโปร เลขที่ 15/17 หมู่ 3 ต.ห้วยกะปิ อ.เมือง จ.ชลบุรี จากภาพวงจรปิดเห็นภาพคนร้ายเป็นชายรูปร่างสูงประมาณ 170 ซม.สวมกางเกงขายาวสีดำ สวมเสื้อยืดแขนสั้นสีเทา สวมรองเท้าผ้าใบ มีผ้าแมทสีขาวคาดปาก สะพายกระเป๋า เดินมาด้วยความเร็วแล้วมือขาวที่ถืออาวุธปืนตบไปที่ศรีษะพนักงานขายชายที่นั่งอยู่ด้านหน้าร้านอย่างแรง แล้วกระโดดข้ามตู้โชว์ทองด้านหน้ามาใช้ด้ามปืนทุบตู้โชว์ทองคำด้านหลังแตก 2 กระบะใช้มือกวาดสร้อยคอทองคำ หลังจากนั้นกระโดดข้ามตู้โชว์ด้านหน้าวิ่งหลบหนีลงมาชั้นล่างออกทางประตูขึ้นรถ จยย.ยี่ห้ออฮอนด้า สกุ๊ปปี้ไอ สีขาวแดง ไม่ทราบหมายเลขทะเบียน หลบหนีออกไปทางถนนสุขุมวิท
 
พ.ต.ท.ณัฐวรรธน์ เพลินจิตร สว. ( สอบสวน ) สภ.เสม็ด ได้เดินทางมาที่เกิดเหตุพร้อมด้วยเจ้าหน้าที่ตำรวจชุดสืบสวน ทหารจาก มทบ.14 ชลบุรี และเจ้าหน้าที่พิสูจน์หลักฐานภาค 2 สอบสวนพนักงานของร้านทองซึ่งมีชาย 1 คนหญิง 3 คน อยู่ในอาการตกใจ

นายธวัชชัย แก้ววงษา อายุ 21 ปี พนักงานขายทองที่โดนคนร้ายใช้อาวุธปืนตบศรีษะ เผยว่า กำลังนั่งหันหลังให้ข้างนอก คนร้ายมาถึงใช้ปืนตบหัว ตนตกใจจึงวิ่งออกมา จนคนร้ายได้ทองคำไปแล้ววิ่งลงชั้นล่าง ตนยังวิ่งตามคนร้ายไปและเห็นคนร้ายขึ้นรถ จยย.หลบหนีไป

เบื้องต้นคนร้ายได้สร้อยคอทองคำไปประมาณ 42 บาท มูลค่า 840,000 บาท ทั้งนี้ เจ้าหน้าที่ตำรวจได้เก็บลายนิ้วมือแฝงและผ้าแมทปิดปากที่คนร้ายทำหล่นไว้ เพื่อจะได้ติดตามจับกุมคนร้ายมาดำเนินคดีต่อไป.