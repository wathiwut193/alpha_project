กระเป๋ารถทัวร์เลือดร้อนกระซวกคนขับมือสองดับคาที่
เหล้าเข้าปาก เถียงเรื่องเงินเดือนไม่เท่ากัน กระเป๋ารถทัวร์เลือดร้อนคว้ามีด จ้วงคนขับรถมือสองดับสยองคาลานจอด โปลิศระยองตามลากคอได้ทันควัน
พุธที่ 2 มกราคม 2562 เวลา 20.50 น.

เมื่อวันที่ 2 ม.ค. ร.ต.อ.หญิง หัสยา สัมมา รอง สว.(สอบสวน)สภ.เมืองระยอง ได้รับแจ้งมีเหตุใช้มีดแทงกันตาย ที่บริเวณลานจอดรถบัสบริษัท 407 พัฒนา สาขาระยอง เลขที่ 325/3 ถนนสุขุมวิท ต.เนินพระ อ.เมืองระยอง จึงรุดไปตรวจสอบพร้อมพ.ต.อ.ดำรงค์ อ้วนสูงเนิน ผกก.สภ.เมืองระยอง ชุดสืบสวน แพทย์เวร รพ.ระยอง และมูลนิธิกู้ภัยสว่างกุศลระยอง ที่เกิดเหตุลานจอดรถบัสโดยสาร พบศพนายธวัชชัย พรหมพินิจ อายุ 52 ปี นอนหงายจมกองเลือดและมีบาดแผลถูกแทงด้วยของมีคมที่บริเวณท้อง 1 แผลและที่บริเวณริมปาก 1 แผลขาดใจตายคาที่ ส่วนผู้ก่อเหตุคือนายพรเทวา เนาวเพ็ชร อายุ 52 ปี อาศัยจังหวะความชุนมุลวิ่งหลบหนีปีนรั้วออกไปได้



จากการสอบสวนนายปรีชา ชนะสงคราม อายุ 48 ปี ผู้เห็นเหตุการณ์ให้การว่า ผู้ตายซึ่งเป็นคนขับรถบัสโดยสารมือสองของบริษัท ก่อนเกิดเหตุ ได้นั่งดื่มสุรากับเด็กกระเป๋ารถ 4 คน อยู่ข้างรถบัสเพื่อฉลองปีใหม่จนเมามายและได้ทะเลาะวิวาทจนเสียงดังสนั่นกับนายพรเทวา ซึ่งเป็นเด็กรถก่อน ในเรื่องเงินเดือนที่ไม่เท่ากันจนชกต่อยกันนัวเนีย โดยมีเพื่อนๆที่นั่งดื่มสุราด้วยกันเข้ามาห้ามปราบแยกตัวออกจากกัน ด้านผู้ตายโวยวายแล้วตะโกน”กูว่าไม่เคยขอใครกิน”พร้อมท้าทายนายพรเทวา เกิดความโมโหจึงคว้ามีดปลายแหลมกระซวกผู้ตายจนล้มลงขาดใจตายคาที่  เบื้องต้นเจ้าหน้าที่ได้ปิดล้อมหลังลานจอดรถจนสามารถจับกุมตัวนายพรเทวาได้โดยละม่อม ก่อนนำตัวส่งดำเนินคดีตามกฎหมายต่อไป.
 

 
  


... อ่านต่อที่ : https://www.dailynews.co.th/crime/685697