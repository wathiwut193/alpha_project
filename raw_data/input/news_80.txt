พ่อแม่ม.1สุดช้ำ! ลูกถูกครูพละข่มขืน2ครั้งแต่เรื่องเงียบ
ผู้ปกครองนร.สาว ม.1 บุกศาลากลางจังหวัดชัยนาท ร้องขอควาเป็นธรรม หลังลูกสาวถูกครูสอนพละข่มขืนถึง 2 ครั้งแต่เรื่องกลับเงียบ แถมถูกปล่อยข่าวว่านักเรียนชอบครู พ่อแม่อยากได้เงิน ด้านนอภ.วัดสิงห์ยันไม่เข้าข้างคนผิด
พฤหัสบดีที่ 3 มกราคม 2562 เวลา 20.30 น.

เมื่อวันที่ 3 ม.ค.ที่ศาลากลางจังหวัดชัยนาท น.ส.พี อายุ 29 ปี และ นายโต้ง (ทั้งสองนามสมมุติ) อายุ 31 ปี แม่และพ่อของ ด.ญ.รุ่ง (นามสมมุติ) อายุ 12 ปี นักเรียนชั้น ม.1 โรงเรียนแห่งหนึ่งในอำเภอวัดสิงห์ จ.ชัยนาท ได้เดินทางเข้าร้องขอความเป็นธรรมกับเจ้าหน้าที่ ที่เกี่ยวข้อง หลังลูกสาวถูกครูสอนวิชาพละศึกษาข่มขืน 2 ครั้ง โดย น.ส.พี กล่าวว่า สำหรับเหตุการณ์ดังกล่าวเกิดขึ้นครั้งแรก เมื่อวันที่ 26 ก.ย. โดยครูได้ออกอุบายหลอกลูกสาวตนว่า จะพาไปถ่ายรูปเพื่อทำบัตรนักกีฬา แต่กลับพาลูกสาวตนไปข่มขืนบนรถ ซึ่งเมื่อทราบเรื่องจึงได้เข้าแจ้งความกับตำรวจ สภ.วัดสิงห์ เมื่อวันที่ 28 ต.ค. ส่วนเหตุการณ์ครั้งที่ 2 นั้นครูได้ทำทีว่าจะมาเจรจากับทางผู้ปกครอง แต่สุดท้ายก็บังคับข่มขืนลูกสาวตนบนรถอีก โดยเหตุเกิดเมื่อวันที่ 22 พ.ย.61 ตนก็ได้เข้าแจ้งความอีกครั้งเมื่อวันที่ 5 ธ.ค.61

“ที่แม่ทราบว่าลูกถูกข่มขืนเนื่องจากลูกสาวไปเล่าให้เพื่อนบ้านฟัง เพราะกลัวว่าจะท้อง และเพื่อนบ้านได้อัดคลิปเอาไว้ส่งมาให้ฟังกระทั่งทราบความจริง ขณะที่ทางโรงเรียนเองหลังจากลูกสาวได้เล่าเรื่องราวให้กับทางรองผอ.โรงเรียนฟัง จนบัดนี้ก็ยังไม่ได้มีการตั้งคณะกรรมการสอบสวนครูพละที่ก่อเหตุแต่อย่างใด และครูคนดังกล่าวก็ยังมาสอนตามปกติ แถมไม่ทราบว่าใครเป็นคนปล่อยข่าวว่า เด็กรู้เห็นเป็นใจกับครู เด็กชอบครู ผู้ปกครองอยากได้เงินกับครู วันนี้จึงเดินทางมาติดต่อกับทางสำนักงานยุติธรรมจังหวัดเพื่อขอความอนุเคราะห์เรื่องทนาย และทำเรื่องคัดค้านการประกันตัว ซึ่งอยากดำเนินคดีกับครูดังกล่าวให้ถึงที่สุด ”น.ส.พี กล่าว

ด้านนายณัฐวุฒิ ตั่งสินชัย นายอำเภอวัดสิงห์ อ.วัดสิงห์ จ.ชัยนาท กล่าวว่า สำหรับเหตุการณ์ที่เกิดขึ้นทางอำเภอไม่ได้นิ่งนอนใจ ได้สั่งการให้เทศบาลตำบลวัดสิงห์จัดตั้งคณะกรรมการตรวจสอบข้อเท็จจริงแล้ว เนื่องจากเป็นโรงเรียนในสังกัด พร้อมให้ทางเจ้าหน้าที่ตำรวจสภ.วัดสิงห์ เร่งดำเนินคดี เพราะครูคนนี้ก่อเหตุถึง 2 ครั้ง ขณะนี้ได้ตรวจสอบข้อเท็จจริงเรียบร้อยแล้ว แต่ต้องรอผลตรวจสอบร่างกายของเด็ก เพื่อใช้ในการประกอบสำนวนคดีตามกฎหมาย ยืนยันว่าจะไม่มีการช่วยเหลือ ถ้าครูผิดก็ว่าไปตามผิดถูกก็ว่าไปตามถูก
