โจรสวมคราบช่างอัญมณี เปิดร้านล่อลูกค้า ก่อนชิงเพชรมูลค่า 10 ล้านหนี
โดย ไทยรัฐออนไลน์11 ธ.ค. 2561 21:55 น.
Share:
ตร.บางรักตามจับ 2 โจรปลอมตัวเป็นช่างทำอัญมณีเช่าตึกเปิดร้านล่อลูกค้า จนได้คนอินเดียนำเพชรขนาด 10 กะรัต มูลค่า 10 ล้านบาท มาจ้างเจียรไนแล้วทำทีขอส่องเพชรก่อนปิดประตูขังเอาเพชรหนีลอยนวล...

เมื่อเวลา 15.00 น. วันที่ 11 ธ.ค.2561 ร.ต.ท.ชนะชาติ เจริญผล รอง สว.(สอบสวน) สน.บางรัก ได้รับแจ้งมีเหตุวิ่งราวทรัพย์ ที่อาคารพาณิชย์ เลขที่ 426/2-3 ใกล้ซอยสองพระ ถนนสี่พระยา แขวงมหาพฤฒาราม เขตบางรัก กทม. จึงรายงานผู้บังคับบัญชาทราบก่อนรุดตรวจสอบพร้อม พ.ต.อ.ดวงโชติ สุวรรณจรัส ผกก. สน.บางรัก เจ้าหน้าที่ฝ่ายสืบสวน และฝ่ายปราบปราม สน.บางรัก ร่วมตรวจสอบ

ที่เกิดเหตุเป็นอาคารพาณิชย์ สูง 4 ชั้น 1 คูหา อยู่ติดริมถนนสี่พระยา ที่ชั้นล่างเปิดเป็นร้านรับแลกเปลี่ยนและทำอัญมณี ไม่มีชื่อ พบประตูกระจกซึ่งเป็นประตูไฟฟ้าใช้รีโมตเปิด-ปิด สีดำ โดยประตูฝั่งซ้ายแตกละเอียดเศษกระจกกระจายเกลื่อนพื้น 1 บาน ภายในร้านมีการนำภาพอัญมณีหลากหลายแบบติดไว้ที่ผนัง มีชุดโต๊ะเก้าอี้ทำงาน 1 ชุด และโซฟา 1 ชุด ไม่มีตู้โชว์และอัญมณีจริงโชว์ภายในร้านแต่อย่างใด จากนั้นเจ้าหน้าที่จึงนำเชือกมากั้น ห้ามบุคคลไม่เกี่ยวข้องเข้าไปในพื้นที่

พ.ต.อ.ดวงโชติ กล่าวว่า จากการสอบสวนทราบว่า ก่อนเกิดเหตุเมื่อประมาณ 1 สัปดาห์ที่ผ่านมา มีนายเอ (ไม่ทราบชื่อจริงนามสกุลจริง) อายุประมาณ 45-50 ปี สูงประมาณ 170 ซม. รูปร่างผอม ผิวสองสี ซึ่งเป็นผู้ต้องหาที่ก่อเหตุ ได้ติดต่อขอเช่าซื้ออาคารพาณิชย์หลังดังกล่าว ในราคาเดือนละ 10,000 บาท เพื่อต้องการเปิดร้านแลกเปลี่ยนและรับทำอัญมณี โดยขอเคลื่อนย้ายเครื่องตกแต่งเข้าร้านให้เรียบร้อยก่อน แล้วจะตกลงเซ็นสัญญาเช่ากับทางเจ้าของในภายหลัง เนื่องจากนายเอ ต้องการเปิดร้านให้เร็วที่สุด

กระทั่งวันนี้ได้มีนายเจน หรือ วีกี้ ไวบัส อายุ 44 ปี ผู้เสียหายชาวอินเดีย มีอาชีพเป็นนายหน้าค้าเพชรกับเพื่อนอีก 1 คน ได้เพชรน้ำหนักประมาณ 10 กะรัต มูลค่าประมาณ 10 ล้านบาท มาติดต่อขายให้ที่ร้านดังกล่าว จากนั้นนายเอ ก็ได้ออกอุบายขอดูเพชร โดยส่องกับแสงธรรมชาติ จึงเดินออกมาหน้าร้านและให้ผู้เสียหายรออยู่ในร้าน เมื่อสบโอกาสจึงกดรีโมตปิดประตูขังผู้เสียหายไว้ภายในร้าน และวิ่งไปซ้อนท้ายรถจยย. ไม่ทราบรุ่น สี และหมายเลขทะเบียน ที่มีผู้ร่วมก่อเหตุอีก 1 คน ติดเครื่องรออยู่ขับหลบหนีไป

เมื่อนายเอ นำเพชรวิ่งหนีไป นายเจน จึงใช้มือทุบกระจกประตูจนแตกและพยายามวิ่งติดตามแต่ไม่ทัน จึงแจ้งเจ้าหน้าที่ตำรวจ ก่อนจะไปรักษาตัวที่ รพ.มเหสักข์ ต้องเย็บจำนวน 20 เข็ม ขณะนี้อาการปลอดภัย เบื้องต้นเจ้าหน้าที่ตำรวจอยู่ระหว่างการสอบปากคำเจ้าของอาคารที่ให้เช่าและผู้เสียหาย พร้อมประสานฝ่ายสืบสวนตรวจสอบกล้องวงจรปิด เพื่อติดตามเส้นทางการหลบหนี และจะได้ติดตามจับตัวมาดำเนินคดีตามกฎหมายต่อไป

มีรายงานข่าวแจ้งว่า ก่อนหน้าที่นายวีกี้ จะนำเพชรมาให้คนร้าย ทางนายวีกี้ ได้มีการโพสต์ขายเพชรในเว็บไซต์แห่งหนึ่ง ซึ่งอาจจะทำให้คนร้ายเห็นและตัดสินใจวางแผนเปิดร้านรับทำอัญมณีบังหน้า เพื่อหาโอกาสในการชิงเพชรดังกล่าว.